---
title: Woonstperikelen
date: 2022-05-17T07:12:31.565Z
description: De zoektocht naar onze ideale thuis.
image: /images/uploads/img_20220508_160507.jpg
---

Een tof huis vinden in een gezellige buurt: het lijkt in België vaak al een moeilijke opdracht. 
Twee à drie maand voor ons vertrek keken we al dagelijks op de Nieuw-Zeelandse immoweb, zonder succes.


Eens gearriveerd, tijdens onze rondreis, hadden we toch het gevoel dat de tijd begon te dringen. Het geluk stond aan onze kant, we vonden twee bemeubelde huizen! Na een virtuele rondleiding via videocall beslisten we een huis te kiezen dichtbij het centrum van Blenheim. Het leek alles te hebben wat we nodig hadden. 
Een klein stresske viel van onze schouders. Eenmaal aangekomen op het zuidereiland moesten we nog negen dagen in een airBnB logeren en daarna konden we eindelijk uitpakken.


26 april was het zover, contract voor zes maanden tekenen, we waren gezet! Dachten we...
Heel snel na het intrekken in onze nieuwe woonst, bleek echter dat er heel veel autoverkeer was en doordat de huizen in NZ amper of niet geïsoleerd zijn, leek het alsof we in een wegrestaurant naast de autostrade woonden.
We konden niet tot rust komen in ons eigen huis en thuis werken leek al helemaal lastig te worden. Hiervoor waren we niet naar Nieuw-Zeeland gekomen! 


Algauw gingen we op zoek naar een oplossing.
Die kwam heel snel, in de vorm van een mooi huis in een heel rustig gedeelte van de stad, vlakbij de heuvels en een prachtig fietspaadje langs de Taylor River.
Na heel wat telefoon - en mailverkeer was het geregeld: een week na onze 'definitieve' verhuis zouden we nu écht verhuizen.


Intussen wonen we hier ongeveer 10 dagen en het kon niet beter zijn! Langzaam maar zeker beginnen we ons wat thuis te voelen. Iedereen welkom voor de housewarming =D
