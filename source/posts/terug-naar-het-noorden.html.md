---
title: Noord vs Zuid
date: 2022-10-04T04:27:03.020Z
description: En de geboorte van Domino of zo
image: /images/uploads/domino_of_zo.jpeg
---

Nu mijn partner in crime terug in België was voor 2 weken kon ik van de gelegenheid gebruikmaken om er toch weer even op uit te trekken. We hebben het Noordereiland reeds doorkruist bij aankomst, maar enkele van de meest prachtige plekken waren we nog niet geraakt. Het werd een combinatie tussen reizen en werken, gezien ik toch enkele een goeie wifi nodig heb.

Ideaal om even de verschillen tussen Noord en Zuid te bespreken. (Daarnaast zijn ook Stewart Island en de Chathams Islands integraal deel van Nieuw-Zeeland, vandaar de 4 rode sterren op de vlag).

1. Vulkanisme

Hoog op de verlanglijst stond Tongariro National Park, een van de highlights van het Noordereiland. Met een gids deed ik de crossing in het Tongariro park, hij wist me te vertellen dat hij er bij was op 6 augustus 2012 met een groep schoolkinderen toen de Te Maari krater sinds 100 jaar weer uitbarste. Gelukkig waren er op dat moment geen doden of gewonden.

Andere zullen zich misschien (het incident op Whaakari/White Island)[https://en.wikipedia.org/wiki/2019_Whakaari_/_White_Island_eruption] uit 2019 herinneren waarbij er helaas wel 22 doden vielen.

Dit hoeven we op het Zuidereiland niet te vrezen. Alle geysers,modderpoelen en vulkanische parken vind je op het Noorden.

2. Mensen, steden en republieken

Het Noordereiland is met 4 miljoen t.o.v de 1 miljoen op het Zuiden het meest bevolkt. En heel velen daarvan wonen in Auckland, het economische hart van Nieuw-Zeeland. De aangenamere hoofdstad Wellington en tevens de 2e grootste stad is ook op het NOordereiland. Los van die 2 steden zit je al direct in een sfeer van kleine stadjes en dorpjes met heel, heel veel schapen en koeien. Toch is ook nog ruimte voor enkele prachtige nationale parken. Op het platteland is de bevolking toch ook dunbezaait, en zijn er ook zeer desolate streken. Je voelt het extra aan inwoners dus zeker niet van zodra je uit de stedelijke gebieden weg bent. De Forgotten Highway was dan ook 1 van de mooie tussenstops op mijn trip. Een highway kan je het niet noemen als je 20 km enkel vak onverhard over moet, en op het 150 km lange stuk is er geen enkel tankstation ... Onder het gemeentebord van Tahora staat het volgende opschrift: `You're lost`

De rust van de streek deed me er toch stoppen. Een oude woning op een boederij van een kleine 1800 hectare was de ideale stopplaats om even de regen uit te zitten. Bij de geboorte van een kalfje toen ik er logeerde had ik de eer de naam te kiezen, uit de suggesties van vrieden en familie kwam `Domino of zo` naar boven.

Halfweg de highway is er ook de republic of Whangamōmona, een zelfverklaarde onafhankelijke staat met 126 inwoners. Een ludiek protest tegen het hertekenen van de regiogrenzen destijds. Sinds 1989 werden de volgende presidenten verkozen in `the republic`:

- Ian Kjestrup, stond op het stemformulier zonder zijn eigen medeweten.
- Billy Gumboot the Goat, een geit, sommigen verdenken hem ervan stembrieven te hebben opgegeten.
- Tai the Poodle, moest het presidentschap opzeggen na een aanval van een mastiff.
- Sir Murt "Murtle the turtle" Kennard. De lokale garagist.
- Vicki Pratt, de eerste vrouwelijke presidente, niet verkozen maar werd aangeduid als presidente tijdens het koken.
- John Herlihy , won het van Jack Spearow, Ted (een kat) en Lila Jiao (wilde een kat worden).

3. Hooggebergte

Een andere stopplek was de prachtige slapende vulkaan Mount Taranaki, met zijn 2518 meter zeker al geen kleintje, maar toch is het Zuiden de winnaar wat betreft hooggebergte. Ik had er geluk met een prachtige dag, want meestal is de piek in wolken gehuld. Op een heldere dag in de zomer kan je als niet-bergbeklimmer deze piek op, in het Zuiden is het een ander paar mauwen. De Southern Alps met als piek Mount Cook hebben hun naam niet gestolen. Het was op deze piek waar Edmund Hillary de knepen van het vak leerde om uiteindelijk in het jaar 1953, samen met sherpa Tenzing Norgay voor de eerste keer Mount Everest te overwinnen. Die ongereptheid en de echte wilde natuurpracht is er fantastisch, om het gevoel te hebben dat je op gronden bent waar de mens zelden komt moet je toch naar het Zuiden gaan. Ik kijk uit naar onze zomertrip naar Fjordland, een van de laatste echte wildernissen op deze wereld.

4. Maori

Hoewel Maori op beide eilanden aanwezig zijn, zijn ze meer vertegenwoordigd op het Noordereiland. Mijn tocht langs de Whanganui river bracht mij meer in contact met traditionele Maori dorpen. De culturele invloeden van Maori zijn op het Noordereiland veel meer uitgesproken dan op het Zuidereiland. In die zin kan het Noorden wel soms meer als het `echte` Nieuw-Zeeland gezien worden.

5. Fauna en flora

Sarah en ik zijn ondertussen al bekeerd tot `Born again Birders`. Ik weet niet precies waarom, maar de vogels en hun geluiden hebben hier een bijzondere aantrek. Maar om nu te weten of het nu over de North Island Saddleback of de South Island Saddleback is daarvoor heb ik mijn gps toch nog nodig ...










