---
title: Mother nature is not bossy, she is the Boss!
date: 2022-08-13T22:04:33.920Z
description: Enkele avonturen in het Zuiden
image: /images/uploads/IMG_20220802_142541.jpg
---
Vorige week was het zover: onze eerste trip naar het zuiden. In de voorafgaande week waren verschillende grote wegen meerdere keren gesloten omwille van landverschuivingen en sneeuw, dus het zou spannend kunnen worden.



Op dag 1 was het al meteen heel erg regenachtig, de uitzichten werden bekeken vanuit de auto en voor de verdere dingen trokken we toch maar onze regenbroeken aan.

Halverwege werd het verkeer plots vertraagd door de politie, ineens zagen we waarom: een rotsblok zo hoog en breed als een volledig baanvak lag op de weg. Maar we hadden geluk, er was nog net genoeg plaats om te passeren, we moesten niet terug.

De pannekoek-rotsen waren onwaarschijnlijk mooi en we bezochten ook een grot, waar we kortstondig verdwaalden om dan gelukkig toch de weg terug te vinden. 

De daaropvolgende dagen hadden we veel geluk met het weer - aan de Westkust valt er gemiddeld 300 à 400mm regen per maand, in België 700 à 1000mm per jaar.



Door opnieuw een voorspelling van hevige regen, konden we onze geplande wandeltocht niet doen, de rivier-oversteken zouden onmogelijk worden en we zouden vast komen te zitten. Dan maar een alternatief, moeder Natuur is de baas.

De dag na die hevige regenval, vertrokken we - in de gietende regen en wind - weg van de westkust, via een bergpas, naar Wanaka. Na een halfuur rijden in toch wel griezelige omstandigheden, hadden we pech. De regen en wind hadden een grote boom ontworteld en die lag nu midden op de weg. Geen passeren aan, we moesten terug naar Haast en daar wachten tot de weg werd vrijgemaakt. Na enkele uren schimmelen kwamen de verlossende woorden: "de weg is vrij". De harde regen had plaatsgemaakt voor wat gedruppel en de weg naar Wanaka was bezaaid met kleine tot zeer grote, prachtige watervallen.

Onze volgende botsing met ons Moeder gebeurde enkele dagen later bij de hoogste berg van Nieuw-Zeeland, mt. Cooke. We deden er een relatief korte wandeling naar een hut, met 3 mooie hangbruggen. De verantwoordelijke van de hut vertelde ons al dat de wind heel hevig zou worden, maar liet ons toch vertrekken.

De heentrip was al vrij winderig, maar aangekomen in de hut, waren we relaxed. Rond 4u 's ochtends begon onze hut echter te trillen van de wind, dat beloofde voor de hangbruggen. De terugtocht was avontuurlijk - al is dat een understatement. De hangbruggen zwiepten in de wind en af en toe moesten we bukken en ons stevig vastgrijpen om niet weg te waaien. Blij dat we bij onze auto terug waren, waar de hutverantwoordelijke ons wist te vertellen dat er windsnelheden tot 108km/u gemeten waren die ochtend.



Tijdens de verderzetting van onze tocht, kwamen we ook nog een omgewaaide mobilhome tegen - gelukkig zonder gewonden - om het plaatje compleet te maken.



Hoewel dit natuurlijk overal het geval is, mochten we het hier in Nieuw-Zeeland echt wel dubbel en dik ervaren: de natuur is de baas!