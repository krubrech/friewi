---
title: "Floods"
date: 2022-08-29T23:45:17.917Z
description: "Extreme regenval teistert onze streek"
image: /images/uploads/DJI_0828.135659.JPG
---

De beelden en de impact van de grote overstromingen op 14 en 15 juli 2021 liggen bij allen nog vers in het geheugen. Toen viel er in Wallonië op veel plaatsen meer dan 200 liter regen per vierkante meter in een tijdspanne van 48u, met een piek in Jalhay van 272 liter.

Ongelofelijk maar waar: op datzelfde moment sloeg hier in Nieuw-Zeeland tussen 15 en 18 juli 2021 ook een *atmosferische rivier* toe. Aan de westkust viel er in minder 72u, 690 liter. Dichter bij Blenheim vielen er 212 liter in 48u (Onomalutu). Gelukkig waren de mensen hier beter voorbereid en vielen er geen dodelijke slachtoffers door goed getimede evacuaties, maar de schade aan de wegeninfrastructuur was aanzienlijk. Het was een lang en pijnlijk herstel zeker voor de mensen in de afgelegen plaatjes in de `Sounds`. Hoewel het normale leven terug zijn gang ging, was de schade aan de wegen vaak nog duidelijk op onze trips ernaar toe.

Fast forward naar 2 weken terug. Juli 22 was al de natste maand in de geschiedenis van Christchurch, maar dit was nog maar klein bier naar opnieuw een *atmosferische rivier* die op het noorden van het Zuidereiland losgelaten werd.

Ditmaal werd vooral Nelson, de (dichtste) zusterstad van Blenheim getroffen. Op dinsdag 16 en woensdag 17 augustus viel er 230 liter op 2 dagen, de Matai rivier doorheen de stad was al tot ver buiten de oevers getreden. In de nacht van vrijdag op zaterdag kwam daar nog eens 130 liter bovenop. Meer dan 500 huizen zijn nog geëvacueerd, vele van deze zijn onbewoonbaar verklaard. Beide wegen tussen Nelson en Blenheim zijn momenteel afgesloten. Een collega van Sarah kan dus simpelweg niet naar zijn werk komen (of hij zou 7 uur moeten rijden voor een rit die normaal anderhalf uur in beslag neemt.) Ook Marlborough en in het bijzonder de `Sounds` werden opnieuw getroffen. Alle wegen in de `Sounds` zijn zo goed als onbruikbaar door honderden landverschuivingen en zo genaamde `wash-outs`. In Rai Valley is een huis 50 meter naar benedengekomen en stond het plots midden op de weg. Gelukkige waren er opnieuw geen doden of gewonden.

Gelukkig hadden we er persoonlijk weinig last van, maar uiteraard vertrokken we dit weekend toch maar met een dubbel gevoel met de boot door de Sounds. Overal langs de prachtige fjorden waren er landverschuivingen. De Queen Charlotte Track was verbazingwekkend genoeg nog relatief intact, maar op bepaalde plaatsen was het toch een halve meter naar beneden gekomen en zag je al de bruiklijnen van een nieuwe slip in wording. Gelukkig was het goeie weer er terug om de grond onder onze voeten stabiel te houden. Een tochtje op de kajak was de ideale afsluiter van onze trip.









