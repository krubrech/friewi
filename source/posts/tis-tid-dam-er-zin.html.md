---
title: Tis tid dam er zin
date: 2022-04-19T04:24:29.991Z
description: Missen we onze vlucht?
image: /images/uploads/20220401_010319.jpg
---

De deurbel gaat, we verwachten nochthans niemand? Wie zou dat nu weer zijn. Verrassend staat er een politieagente in uniform.


*Mag ik bij jullie even binnenkomen om jullie verhuis in orde te brengen?*


Natuurlijk op een ongelegen moment,


*Ja uiteraard kom maar binnen*

We begeleiden haar tussen de verhuisdozen en maken haastig wat plaats op de het keukeneiland, het enige tafelblad die ons nog rest. Dus jullie zijn Thomas en Marjolein? Aha nee, das een misverstand, dat zijn de volgende huurders. Onze vertroebelde hersens hadden het plots optreden van de wijkagente niet meer helder kunnen verwerken. De cyclus demontage, inpakken, transporteren had onze hersenfunctie tijdelijk aangetast, laat staan alle mentale overwegingen die we hadden moeten maken bij moeilijke keuzes wat er al dan niet meekon.


Helaas bleek die hersenfunctie net cruciaal te zijn wanneer we de volgende keer iemand in uniform zagen. Op Zaventem omstreeks 9u15, boarding time 9u30. Nochthans vroeg vertrokken, maarja Brussel en files gaan samen als een tandarts en kiespijn. Barbara en Peter hadden ons vroeg klaargestoomd en op de ideal plek afgezet, en een helaas kort maar daarom niet minder intens afscheid had net plaatsgevonden. Gelukkig hadden we de dag er voor al op een iets rustigere wijze afscheid kunnen nemen van Dirk en Bernadette. De mevrouw achter de balie lijkt zelf wat te moeten zoeken, vertwijfeld zegt ze

*En jullie Health Declaration Form?*.

Shit, was dees nu weer, formulier 236 ... , op geen enkele email vermeld, het leek of dat ze het zelf niet goed wisten achter de balie. We zijn waarschijnlijk een van de eerste Belgen die sinds lange tijd Auckland als eindbestemming hebben. Een norse mevrouw in Brussels Airlines attire:

*Ik ben de vlucht aan het afsluiten of jullie moeten nu het formulier tonen of je kunt niet mee ...*.

Die uitgekookte hersenpannetjes van ons gaan nu
*ALERT ALERT ALERT*, in een charme offensief richten we ons tot het laatste wapen dat we nog in ons arsenaal hebben: De zielige smeekbede.

*Allez tis altijd hetzelfde, je kunt zien dat je het dan direct invult en dat het in orde komt he, want als het terug bij mij komt dan stuur ik jullie stante pede terug.*

Bagage op de band, en dan lopen ... .
