---
title: Belgische huisarts in Nieuw Zeelandse Praktijk
date: 2022-05-02T07:44:37.181Z
description: Mijn eerste dagen in mijn nieuwe praktijk
image: /images/uploads/index.jpg
---
Dinsdag 19 april: mijn allereerste dag in Springlands Health. 
Er wordt gestart met een huddle om 8u30, ik word voorgesteld aan 
het team en probeer zoveel mogelijk namen te onthouden. Altijd wat moeilijker met mondmaskers op.

Ik start mijn dag met computerles bij Fiona - verpleegster. Ze leert mij de kneepjes van het programma en bereidt me al voor dat ik wellicht af en toe wat frustraties zal hebben. De practice manager, Mark, overloopt met mij nog enkele paperassen en dan is het al middag.

In de namiddag en de volgende dag volg ik mee met de drie directors, het equivalent van associées in Belgiê. Ik probeer de meeste computertaken en administratie onder de knie te krijgen op deze korte periode.

Op donderdag zie ik bij aankomst op het werk dat ik meteen een volle agenda heb: 18 patiënten. Zeer pittige dag. De combinatie van constant Engels spreken, administratie die toch wel echt verschillend is dan de onze en toevallig enkele patiënten met vage klachten maakten dat ik blij was dat ik thuis was. 

Intussen zijn we meer dan een week verder en begint het langzaamaan te lukken. Dagelijks kom ik nog administratieve zaken tegen die ik totaal niet kan thuisbrengen, maar gelukkig zijn er altijd mensen bij wie ik terechtkan. Dat lijkt echt wel een constante in Nieuw Zeeland, de mensen zijn oprecht super vriendelijk! Het zinnetje: 'als je vragen hebt, mag je altijd komen' heb ik zeker 20 keer gehoord, dat was zeker en vast een geruststelling. 

Een paar woordjes over de praktijk zelf misschien. Er zijn in totaal ongeveer 25 medewerkers, waarvan 7 artsen en 5 verpleegsters.
Daarnaast is er een parttime apothekeres, boekhoudkundige en enkele administratieve krachten. Verpleegkundigen nemen erg veel taken op zich, zoals bloed prikken, ECG, psychosociale begeleiding, bloeddruk follow-up, bespreking van resultaten; maar ook milde verkoudheden, 
zure reflux en blaasontstekingen. Dat zorgt ervoor dat er voor de arts ongeveer enkel het echte medische werk rest (mijn brainpower moest nog wat opstarten XD)
Het gevolg is dat de dag nóg gevarieerder is dan in België. Enkel bloed prikken zal ik wel een beetje missen.

Elke dag wordt er een 'duty doctor' aangesteld onder de vaste artsen, die verantwoordelijk is voor de vragen van de verpleging, de haio's en de 
buitenlandse artsen; voor mij een geruststelling, zo weet ik dat ik altijd bij iemand kan aankloppen.

Zaterdag had ik al mijn eerste wacht op de wachtpost. Dat is hier gelijkaardig georganiseerd als in Belgiê, behalve dat de 
huisartsen geen nachten doen en maximum een 6-urenshift moeten kloppen, daar valt echt niet over te klagen!

Ik zal hier zeker veel bijleren, zowel op medisch als management vlak. Huidproblemen zoals zonnebeschadiging en verschillende
huidkankers zie je hier bij de vleet, daar heb ik nog veel aan bij te schaven, vrees ik.

Elke dag een beetje beter, elke dag een beetje vlotter!
