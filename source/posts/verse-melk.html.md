---
title: Verse Melk
date: 2022-09-03T03:01:07.078Z
description: De dagdagelijkse verschillen van Nieuw-Zeeland
image: /images/uploads/3_5144_original_milk-bottles_53e7fb.jpg
---
Terwijl ik op mijn vlucht zit te wachten voor een korte trip naar huis, schrijf ik deze blog.

Ik kan het amper geloven, maar we zijn intussen al 5 maanden aan de andere kant. Lang genoeg om enkele verschillen waar te nemen tussen ons en de kiwi's. 



In een vorige blog schreef ik al dat de natuur hier iets is om veel rekening mee te houden en dat zijn we in België niet vaak gewoon - het ergste dat er meestal gebeurd is dat je natgeregend wordt. Er zijn echter nog wel wat verschillen op te merken.



Wat betreft eten, zijn we hier zeker verwend, ze hebben zelfs speculoospasta in de supermarkt. Naar een lekker kaas of een goed brood is het helaas wat verder zoeken, ne lekker krokante croissant is onvindbaar. Om dat te compenseren is er de melk. Geen UHT hier! Lekkere, romige melk - waar je waarschijnlijk je aangeraden hoeveelheid vetten mee naar binnengespeeld hebt na 2 glazen. Dat wordt afkicken thuis.



Marlborough  is dé wijnstreek van Nieuw-Zeeland, dus aan een lekker wijntje ook geen gebrek hier.



De mensen dan. De Kiwi zijn ongelooflijke vriendelijke mensen. Een beetje zoals de Amerikanen, maar oprechter. Ze zullen altijd klaarstaan om je uit de nood te helpen, je band te vervangen, je de weg te tonen of je een lift aan te bieden.  We voelen ons bijna onvriendelijk in hun bijzijn. Je kan hier zelden een persoon passeren zonder dat die hello zegt, meestal gevolgd door 'how are you'. 



Ze zijn ook heel relaxed. Het leven komt zoals het komt. Zelfs al overstromen hun wijnvelden of huizen: it is what it is, we carry on. Eeen bewonderenswaardige eigenschap, die we graag vasthouden als we naar België terugkeren.



Hoewel er vrij veel obesitas is, lijken de mensen over het algemeen fitter dan in België. Met dank aan de prachtige natuur, is er veel activiteit buiten en wordt er heel veel gewandeld. Laatst nog had ik een 86-jarige vrouw die een tri gepland had nar STeward Island, zalig gewoon.



De werkcultuur is ook minder stresserend en druk. In mijn praktijk werk ik momenteel 4/5, maar er is geen enkele dokter die meer werkt, dit wordt beschouwd als een full-time. En dat van 8u30 tot 17u30, dat wordt weer aanassen bij terugkomst.